---
layout: post
current: post
cover: 'assets/images/post-cover/202003-chiara.jpg'

slug: istruzioni-semiserie-di-sopravvivenza-per-non-dev
title: 'Istruzioni semiserie di sopravvivenza per non Dev'
date: 2020-03-10 14:00:00
category : vita-plastica
tags: [cp]
author: chiara
---
In CodicePlastico mi occupo di amministrazione e segreteria: sono - a seconda del punto di vista da cui si osserva la cosa - una mosca bianca o una pecora nera, l'unica non dev in un contesto fortemente nerdizzato.

Basandomi quindi sulla mia esperienza personale posso provare a tracciare per sommi capi gli stadi che ho attraversato per inserirmi ( *leggi: sopravvivere* ) in una realtà totally nerd.

## 1. Stadio uno, ovvero: "Non mi riguarda!”
Dei primi giorni di lavoro in azienda, risalenti ad alcuni anni fa, ricordo, insieme a un'ottima accoglienza e a una grande disponibilità da parte di tutto il team, una *sensazione di perplessità nel momento in cui i colleghi iniziavano a parlare tra loro*. 

L'effetto era quello che immagino si possa provare nel venir catapultati nella *piazza di una qualsiasi città del mondo di cui non si conosca il linguaggio*. Parole scambiate, ripetute anche più volte, ma al mio orecchio totalmente vuote di significato.
In fondo però, per rincuorarmi, mi dicevo che quelle parole a me non servivano, non era il caso di investirci attenzione, ero lì per fare altro.

## 2. Stadio due, ovvero "Arrenditi! Sei circondata!"
*L'approccio nerd non si limitava però al linguaggio utilizzato nei momenti di confronto tecnico*, ben presto ho scoperto ahimè che si estendeva anche ai tool utilizzati, alle dinamiche aziendali, alle battute scambiate durante la pausa caffè, ai bizzarri scherzi fatti a chi incautamente si allontanava lasciando il proprio PC loggato. *Insomma a tutto*. 

Forse a questo punto la carta vincente non era più fingere che tutto ciò non mi riguardasse ma imparare a conviverci e quindi sforzarmi di capirci almeno qualcosa. Vivevo infatti con un po' di disagio il fatto di non comprendere parte di ciò che mi circondava: era il mio ambiente di lavoro, non un luogo di passaggio e diventava sempre più importante per me *farne parte* in maniera attiva e partecipe.

![CodicePlastico](/assets/images/post-content/codice-plastico-gruppo.jpg)


Partivo da una situazione di digiuno pressoché totale rispetto a ciò che lì si masticava invece in tutta serenità. Come ridurre allora (eliminarlo: impossibile) lo spiacevole gap?

Anzitutto *chiedendo aiuto*, senza aver paura a farmi spiegare e rispiegare le cose più banali (per tutti ma non per me). E tenendo occhi e orecchie ben aperti per scoprire con il tempo che alcune parole, schemi, procedure erano ricorrenti e tutt'altro che imprevedibili...forse si trattava di avere (anche) un po' di pazienza.

## 3. Stadio tre ovvero "nerd si nasce non si diventa"
Arriviamo infine ai giorni nostri: rispetto al mio giorno uno (*o è meglio chiamarlo giorno zero?*) sento di avere imparato qualche termine tecnico, i nomi di molti linguaggi di programmazione, che una riga di codice può essere scritta in modo più o meno pulito, colgo qualche battuta in più, cerco di *non lasciare mai il portatile incustodito* ma soprattutto ho capito che *nerd è uno state of mind*, un modo di essere, una sorta di X Factor che si ha o non si ha.

Una volta accettato serenamente questo fatto, si può assolutamente essere certi, seppur non dotati geneticamente di questa caratteristica, di poter godere del *privilegio di lavorare in un ambiente accogliente, aggiornato, insolito, divertente e stimolante*. 
